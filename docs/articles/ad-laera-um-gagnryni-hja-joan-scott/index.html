<!DOCTYPE html>
<html lang="is"> 
<head>
  <title>Að læra um gagnrýni hjá Joan Scott – Hugsandi</title>
  <meta charset=UTF-8>

  <link rel="start" href="/" title="Hugsandi"> 
  <link rel="index" href="/" title='Hugsandi'>
  <link rel="stylesheet" href="/theme/style.css">
  <link rel="alternate feed" type="application/rss+xml"  href="/feed/">
  <link rel="alternate feed" type="application/atom+xml" href="/feed/atom/">

  <meta name="viewport" content="width=device-width, initial-scale=1.0, viewport-fit=contain">
  <meta name="theme-color" content="#ffffff">
  <meta name="referrer" content="always">
  <meta name="robots" content="index, follow">
  <meta property="og:site_name" content="Hugsandi">
  
<meta name="title" content="Að læra um gagnrýni hjá Joan Scott – Hugsandi">
<meta property="og:title" content="Að læra um gagnrýni hjá Joan Scott – Hugsandi">
<meta property="twitter:title" content="Að læra um gagnrýni hjá Joan Scott">
<meta name="description" content="Það geta verið ýmsar ástæður fyrir því að flytja af landi brott til að sækja framhaldsnám. Það getur verið ævintýraþrá eða …">
<meta property="og:description" content="Það geta verið ýmsar ástæður fyrir því að flytja af landi brott til að sækja framhaldsnám. Það getur verið ævintýraþrá eða …">
<meta name="twitter:description" content="Það geta verið ýmsar ástæður fyrir því að flytja af landi brott til að sækja framhaldsnám. Það getur verið ævintýraþrá eða …">
<meta name="author" content="Svanur Pétursson">
<meta property="article:author" content="Svanur Pétursson">

<meta property="og:type" content="article">
<meta property="article:published_time" content="2005-12-08T00:02:00.000Z">
<meta property="og:image" content="/articles/ad-laera-um-gagnryni-hja-joan-scott/45.jpg">


</head>

<body class="single">
<div id="top">

<header>
<h1><a href="/" rel="home">Hugsandi</a></h1>
<small class="aux">&mdash; Beint í <a href="#pages">leiðarkerfi</a></small>
<hr class="aux"> 
</header> 

<section id="main">




<article id="ad-laera-um-gagnryni-hja-joan-scott" lang="is">

  <h1><a href="/articles/ad-laera-um-gagnryni-hja-joan-scott/" rel="bookmark">Að læra um gagnrýni hjá Joan Scott</a></h1>

  
  <h2 class="subtitle">
    
      


    
  </h2>
  

  <p class="meta">
    
<span class="authors">
  
  <a href="/author/svanur-petursson/" class="author">Svanur Pétursson</a>
  
  
</span>

    <i class="aux">–</i>
    <time class="date" title="Birting" datetime="2005-12-08">8. desember 2005</time>
  </p>

  <p><img src="/articles/ad-laera-um-gagnryni-hja-joan-scott/45.jpg" alt="Rutgersháskóli í New Brunswick"></p>
<p>Það geta verið ýmsar ástæður fyrir því að flytja af landi brott til að sækja framhaldsnám. Það getur verið ævintýraþrá eða jafnvel vonin um að komast í betra nám en það sem í boði er á Íslandi. Í mínu tilviki er það eilítið af hvoru tveggja. Mig hefur alltaf langað að ferðast og kynnast öðrum menningarheimum en að sam skapi þá höfðu tveir kennara minna sagt mér að fara til Bandaríkjanna í framhaldsnám því að þar væri einfaldlega að finna bestu skólana. Haustið 2004 þegar ég var nýbúinn að klára BA-ritgerðina mína stóð ég frammi fyrir því að sækja um skóla en um leið þurfti ég að ákveða hvað ég vildi leggja áherslu á í mínu námi. Valið stóð á milli þess að leggja áherslu á hugmynda- og menningarsögu eða kvenna- og kynjasögu. Ég ákvað að kvenna- og kynjasagan höfðaði meira til mín og sótti því um skóla með tilliti til þess.</p>
<p>Að mínum dómi gæti ég varla verið á betri stað en ég er núna. Skólar líkt og Princeton, Harvard, Berkeley og Stanford hafa nafnið, og að sjálfsögðu frábæra kennara í sagnfræði, en engir þeirra komast með tærnar þar sem Rutgers (New Brunswick) hefur hælana í kvenna- og kynjasögu. Rutgers er ríkisháskóli New Jersey og er staðsettur í þremur borgum, Newark, Camden og New Brunswick, en virtasta hlutann er að finna í New Brunswick. Í þessum pistli ætla ég ekki að fjalla almennt um námið hingað til heldur ætla ég að fjalla frekar um einn kúrs sem ég hef setið þetta misseri. Kúrsinn er málstofa og ber titilinn <em>Intellectual History</em>. Kennarinn er Joan Scott en fáir ef nokkrir hafa haft viðlíka áhrif á kvenna- og kynjasögu og hún.</p>
<p>Fyrir þá sem ekki vita hver Joan Scott er (ef þið eruð sagnfræðingar, þá skamm, skamm) þá skrifaði hún grein árið 1988 sem hét, “Gender as a Useful Category of Historical Analysis“. Þar fjallaði hún um hvernig sagnfræðingar gætu notað kyngervi (einstaklega óþjált orð sem á að koma í staðinn fyrir <em>gender</em> á ensku) sem greiningartæki. Greinin var síðar endurprentuð í bókinni <em>Gender and the Politics of History</em> sem er safn greina eftir Scott þar sem hún sýnir fram á mikilvægi þess að taka tillit til kyngervis í sagnfræði. Við að lesa fyrrnefnda grein í fyrsta skipti er eins og heill heimur opnist fyrir manni. Maður á erfitt með að ímynda sér að skrifa sagnfræði án þess að taka tillit til kyngervis og hvernig tengsl og samskipti fólks hafa mótast af breyttum hugmyndum um hlutverk og stöðu kynjanna.</p>
<p>Það var því ekki erfitt fyrir mig að taka þá ákvörðun að sækja þessa málstofu í <em>Intellectual History</em> hjá Joan Scott. Hún er ekki fastráðinn kennari við Rutgers heldur er hún prófessor í Princeton við School of Social Science: Institute for Advanced Study. Sá skóli er einvörðungu rannsóknaháskóli (að mér skilst) og þar af leiðandi ekkert kennt. Scott kemur því til Rutgers annað hvert ár til að kenna kúrs við sagnfræðideildina. Hún þiggur ekki laun fyrir þó hún sé titluð aðjúnkt við sagnfræðideildina hér.</p>
<p>Eitt er ég nokkuð viss um. Joan Scott mun aldrei kenna kúrs sem ber titilinn <em>Feminist Theory</em> eða nokkuð í þá átt. Kúrs með slíku nafni myndi líklega troðfyllast og hún er ekki hrifinn af því að hafa marga nemendur. Scott virðist einungis kenna teoríu og notar kúrsinn til að varpa eigin hugmyndum fram á sama tíma og hún er sjálf að reyna að öðlast frekari skilning á þeim textum sem hún kennir. Scott hefur kennt kúrs sem fjallaði bara um kenningar Freud; annan sem fjallaði eingöngu um kenningar Jacques Lacan og í ár hafði hún hugsað sér að kenna kúrs einungis um Marx. Marx varð þó ekki ofan á í þetta skiptið því þema kúrsins í ár er hugtakið gagnrýni og hvernig það birtist í skrifum heimspekinga frá 18. öld fram til miðrar 20. aldar.</p>
<p>Í kúrsinum lesum við einungis frumtexta (í þýðingu þó) og þegar við vinnum ritgerðir er okkur hreinlega bannað að nota aðrar heimildir en þá texta sem við höfum lesið í tíma. Scott vill ekki að við lesum það sem kalla mætti eftirheimildir (<em>secondary literature</em>), hún telur að það myndi móta hugmyndir okkar um textana um of. Við getum að sjálfsögðu gert það ef við viljum en markmið kennslustundanna er að skoða textana ofan í kjölinn. Lesefnið fyrir hverja viku er ekki mikið í blaðsíðum talið en þeir sem lesið hafa heimspeki vita að það nægir ekki að renna hratt í gegnum textana ef maður vill hafa einhverja hugmynd um hvað höfundurinn er að fara. Þetta er því virkilega krefjandi en um leið alveg frábær reynsla.</p>
<p>Í kúrsinum lesum við texta eftir Kant, Hegel, Marx, Adorno, Habermas, Nietszche, Foucault, Derrida og Irigaray (í þessari röð). Scott heldur enga fyrirlestra í tímum, hún hefur ekki áhuga á því að troða sínum skilningi á þessum heimspekingum upp á nemendur. Hún er frekar í hlutverki leiðeinanda sem stjórnar umræðum þegar hún telur þörf á því. Mér virðist hún reyna að leiða nemendur til þess að öðlast skilning á þessum heimspekingum í gegnum umræðu við aðra nemendur. Í staðinn fyrir að segja okkur hvað höfundarnir eiga við þá komumst við hægt og hægt að því sjálf, í gegnum umræðuna, og það verður að viðurkennast að slík aðferð í kennslu er mun áhrifaríkari en fyrirlestraformið. Ég hef oftar en einu sinni komið heim eftir tíma og átt erfitt með að setjast niður af spenningi, hafandi loksins skilið hvað hinn og þessi er að reyna að segja. Kennslustundin um Foucault var sérstaklega minnisstæð þar sem ég hef undanfarin ár barist við að skilja hann. Ég taldi mig reyndar hafa orðið nokkuð góðan skilning á honum en eftir tímann hafði nýr heimur opnast fyrir mér og þarf ég nú að lesa allt sem ég hef lesið eftir Foucault aftur, því greinilegt er að ég hef misskilið margt.</p>
<p>Það skal þó viðurkennast að það hefur komið fyrir að Scott hafi hreinlega sagt okkur hvað höfundurinn var að fara. Það var í tímanum um Hegel, en hann er alveg einstaklega óþjáll penni. Þá tók hún sig til þegar nemendur voru ekki að komast neitt nær hugmyndunum og útskýrði Hegel í grundvallaratriðum á um það bil þremur til fimm mínútum. Ég átti ekki aukatekið orð, glósaði bara líkt og óður væri.</p>
<p>Maður tekur eftir því að það er minnsta mál í heimi að lesa heimspekinga og gjörsamlega misskilja þá. Scott tók Foucault sem dæmi um slíkt en hún heldur því fram að margir virtir fræðimenn misskilja gjörsamlega hvað hann er að fara. Slíkt smitar náttúrulega út frá sér og orðspori Foucault er lítill greiði gerður þegar fræðimenn skreyta verk sín með nafni hans án þess þó að skilja heimspeki hans og aðferðir. Scott heldur sérstaklega upp á Foucault og sagði m.a. í tíma að í hvert skipti sem hún settist niður við sagnfræðiskrif byrjaði hún á því að lesa grein Foucault <em>Nietszche, Geneaology, History</em>. Skilningur á Foucault auðveldar manni því um leið að skilja hvað hún er að fara í verkum sínum.</p>
<p>Kúrsinn er brátt á enda og þegar maður lítur til baka sér maður ýmsar ástæður fyrir því af hverju Scott valdi viðfangsefnið gagnrýni og um leið hvernig hún valdi þá texta sem við lesum. Hún telur (réttilega) að fólk sé farið að leggja annan skilning í gagnrýni en það sem heimspekingar hafa átt við. Hún vill leggja frekari áherslu á það sem heimspekingar hafa um hugtakið að segja. Kvikmyndagagnrýni og bókmenntagagnrýni hefur oftar en ekki litla tengingu við það sem orðið gagnrýni stóð upphaflega fyrir. Gagnrýni er um leið einn af hornsteinum háskólasamfélagsins og hefur einnig mótað stöðu háskóla gagnvart samfélaginu og ríkisvaldinu. Scott er mikið í mun um að berjast gegn hugmyndum manna a borð við David Horowitz sem hefur lagt fram hið svokallaða <em>Academic Bill of Rights</em> sem leggur til að kennarar séu skyldaðir til að kynna allar hliðar mála í tímum. Ég ætla ekki að hella mér frekar í þá umræðu en meðal hugmyndanna er að allar skoðanir eigi rétt á sér og að kennari megi ekki taka afstöðu til þess hvað honum finnist réttmætara. Þeir sem vilja kynna sér frekar umræðuna um <em>Academic Bill of Rights</em> geta slegið því upp í Google.</p>
<p>Að komast í kúrs hjá kennara líkt og Joan Scott er eitthvað sem ég mun seint gleyma. Fyrst var það að einhverju leyti tilhlökkunin að sitja tíma hjá frægum kennara. En þegar maður lítur til baka þá er það frekar kennslufræðin og þær hugmyndir sem maður gengur með út úr tíma sem standa eftir. Ég man aldrei eftir að hafa fengið þá tilfinningu í BA-náminu (ég var ekki bara í HÍ heldur einnig eitt ár sem skiptinemi í Þýskalandi) að geta ekki sest niður eftir tíma þar sem hugsanir mínar höfðu komist á flug. Það er einmitt sú tilfinning sem ég sækist eftir í námi og ég játa að ég hef lært meira á þessu fyrsta misseri mínu hér við Rutgers en ég gerði á heilu ári (ef ekki meira) í BA-náminu.</p>


  


  <section class="meta">
    

    
    <div class="categories">
      <h4>Flokkar</h4>
      <ul>
        <li><a rel="cat" href="/flokkur/postur-ad-utan/">Póstur að utan</a></li>
        <li><a rel="cat" href="/flokkur/kynjafraedi/">Kynjafræði</a></li>
        <li><a rel="cat" href="/flokkur/heimspeki/">Heimspeki</a></li></ul>
    </div>
    



  </section>

</article>



<hr class="aux">
</section>


<footer>

<nav id="pages">
<h1>Aðrar síður á Hugsandi</h1>
<ul>

<li><a href="/ritsafn/">Ritsafn</a></li>



<li><a href="/ritstjornarstefna-hugsandi/">Ritstjórnarstefna</a></li>

</ul>
<hr class="aux">
</nav>

<div class="info">
ISSN: <a href="//www.issn.org/">1670-6668</a>.
</div>

</footer>

</div>

</body> 
</html>
