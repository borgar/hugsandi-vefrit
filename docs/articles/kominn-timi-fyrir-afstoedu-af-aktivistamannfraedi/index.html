<!DOCTYPE html>
<html lang="is"> 
<head>
  <title>Kominn tími fyrir afstöðu? Af aktivistamannfræði – Hugsandi</title>
  <meta charset=UTF-8>

  <link rel="start" href="/hugsandi-vefrit/" title="Hugsandi"> 
  <link rel="index" href="/hugsandi-vefrit/" title='Hugsandi'>
  <link rel="stylesheet" href="/hugsandi-vefrit/theme/style.css">
  <link rel="alternate feed" type="application/rss+xml"  href="/feed/">
  <link rel="alternate feed" type="application/atom+xml" href="/feed/atom/">

  <meta name="viewport" content="width=device-width, initial-scale=1.0, viewport-fit=contain">
  <meta name="theme-color" content="#ffffff">
  <meta name="referrer" content="always">
  <meta name="robots" content="index, follow">
  <meta property="og:site_name" content="Hugsandi">
  
<meta name="title" content="Kominn tími fyrir afstöðu? Af aktivistamannfræði – Hugsandi">
<meta property="og:title" content="Kominn tími fyrir afstöðu? Af aktivistamannfræði – Hugsandi">
<meta property="twitter:title" content="Kominn tími fyrir afstöðu? Af aktivistamannfræði">
<meta name="description" content="Mann&amp;shy;fræðingar hafa á undanförnum áratugum rannsakað margvíslegar birtingar&amp;shy;myndir aktivisma og réttinda&amp;shy;baráttu og áhrifa hennar innan hinna ýmsu samfélaga. Sem dæmi um …">
<meta property="og:description" content="Mann&amp;shy;fræðingar hafa á undanförnum áratugum rannsakað margvíslegar birtingar&amp;shy;myndir aktivisma og réttinda&amp;shy;baráttu og áhrifa hennar innan hinna ýmsu samfélaga. Sem dæmi um …">
<meta name="twitter:description" content="Mann&amp;shy;fræðingar hafa á undanförnum áratugum rannsakað margvíslegar birtingar&amp;shy;myndir aktivisma og réttinda&amp;shy;baráttu og áhrifa hennar innan hinna ýmsu samfélaga. Sem dæmi um …">
<meta name="author" content="Áslaug Einarsdóttir">
<meta property="article:author" content="Áslaug Einarsdóttir">

<meta property="og:type" content="article">
<meta property="article:published_time" content="2008-02-26T17:18:00.000Z">
<meta property="og:image" content="/hugsandi-vefrit/articles/kominn-timi-fyrir-afstoedu-af-aktivistamannfraedi/524.jpg">


</head>

<body class="single">
<div id="top">

<header>
<h1><a href="/hugsandi-vefrit/" rel="home">Hugsandi</a></h1>
<small class="aux">&mdash; Beint í <a href="#pages">leiðarkerfi</a></small>
<hr class="aux"> 
</header> 

<section id="main">




<article id="kominn-timi-fyrir-afstoedu-af-aktivistamannfraedi" lang="is">

  <h1><a href="/hugsandi-vefrit/articles/kominn-timi-fyrir-afstoedu-af-aktivistamannfraedi/" rel="bookmark">Kominn tími fyrir afstöðu? Af aktivistamannfræði</a></h1>

  
  <h2 class="subtitle">
    
      


    
  </h2>
  

  <p class="meta">
    
<span class="authors">
  
  <a href="/hugsandi-vefrit/author/aslaug-einarsdottir/" class="author">Áslaug Einarsdóttir</a>
  
  
</span>

    <i class="aux">–</i>
    <time class="date" title="Birting" datetime="2008-02-26">26. febrúar 2008</time>
  </p>

  <p><img src="/hugsandi-vefrit/articles/kominn-timi-fyrir-afstoedu-af-aktivistamannfraedi/524.jpg" alt="Mótmæli"></p>
<p>Mann&shy;fræðingar hafa á undanförnum áratugum rannsakað margvíslegar birtingar&shy;myndir aktivisma og réttinda&shy;baráttu og áhrifa hennar innan hinna ýmsu samfélaga. Sem dæmi um mann&shy;fræði&shy;rannsóknir á aktivisma mætti nefna rannsóknir á upp&shy;byggingu og áhrifa&shy;mætti hinna ýmsu félaga&shy;samtaka og hagsmuna&shy;samtaka. Dæmi um réttinda&shy;rann&shy;sóknir eru rannsóknir á kven&shy;réttinda&shy;baráttu víðsvegar um heim, réttinda&shy;baráttu margvíslegra etnískra hópa og réttinda&shy;baráttu frum&shy;byggja innan viðkomandi ríkja. Óhætt er því að álykta að mann&shy;fræðin sem fræðigrein búi yfir umtalsverðri þekkingu á hinum ýmsu birtingamyndum aktivisma. </p>
<p>Innan mann&shy;fræðinnar er hins vegar deilt um raunverulegt gildi þessara rannsókna fyrir andóf og réttindabaráttu viðkomandi viðfanga. Vakna þá upp spurningar um siðferðislega skuld&shy;bindingu mann&shy;fræðings gagnvart viðföngum sínum og afleiðingar þess að mann&shy;fræðingurinn taki pólitíska afstöðu með þeim. Spurningar á borð við til hvers er mann&shy;fræðileg þekking og hverjum á hún að gagnast? Eiga mann&shy;fræðingar að nálgast viðföng sín af hlutleysi eða má mann&shy;fræðingur taka afstöðu með viðföngum sínum? Ef svo er, er  mann&shy;fræðingurinn þá skuldbundinn til þess að nýta rannsóknir sínar í þágu viðfanga sinna? </p>
<p>Slíkar spurningar hafa verið sérstaklega áberandi í umræðu mann&shy;fræðinga sem stundað hafa  rannsóknir á hópum sem standa höllum fæti í viðkomandi samfélagi og þreyta baráttu um  réttindi sín. Þar mætist annars vegar það sjónarmið að mann&shy;fræðingnum beri að endurgjalda viðföngum aðstoð sína með því að taka virka afstöðu með réttindabaráttu þeirra og hins vegar sú viðtekna hugmynd mann&shy;fræðinnar að mann&shy;fræðingurinn eigi að fyrst og fremst að gæta hlutleysis í rannsóknum sínum. </p>
<p>Innan hinnar hefðbundnu mann&shy;fræði hefur löngum verið rík áhersla á hlutleysi mann&shy;fræðingsins. Hún á að nálgast viðföng sín á fjarlægan og hlutlausan hátt þrátt fyrir að lifa í nánu samneyti við þau. Innfremur gera viðteknar hugmyndir mann&shy;fræðinnar ráð fyrir því að mann&shy;fræðingurinn mæti á vettvang og hefji rannsókn án fyrirfram myndaðra skoðana um viðkomandi viðföng. Með tilkomu póstmódernískar gagnrýni á fræðigreinina voru þessar hugmyndir endurskoðaðar. Flestir mann&shy;fræðingar aðhyllast í dag þá skoðun að ómögulegt sé að mæta á vettvang og hefja rannsókn sem óskrifað blað, að mann&shy;fræðingurinn verði að vera meðvitaður um miðlægi sjálfs síns sem höfundar í textanum. </p>
<p><img src="/hugsandi-vefrit/articles/kominn-timi-fyrir-afstoedu-af-aktivistamannfraedi/525.jpg" alt="Gaypride"></p>
<p>Setja mætti kröfur póstmódernista um sjálfsrýni höfundar í samhengi við áherslur þeirra mann&shy;fræðinga sem telja siðferðislega afstöðu með viðföngum æskilega. Að mati mann&shy;fræðingsins Charles Hale er pólitísk afstaða með viðföngum til að mynda í raun einungis rökrétt niðurstaða póstmódernískar sjálfsrýni. Að mati Hale eru mann&shy;fræðingar oft sammála baráttumálum viðfanga sinna og eiga þeir því ekki að fela pólitískar skoðanir sínar í rannsóknum sínum heldur þvert á móti að hafa þær í forgrunni. Þannig má skoða af hreinskilni hvernig þær skoðanir hafa mótað skilning mann&shy;fræðings á viðkomandi rannsóknarefni og fella þær inn í greiningartæki mann&shy;fræðings. Sam&shy;kvæmt Hale á að skoða persónulega afstöðu sem ákveðinn styrkleika sem getur haft jákvæð áhrif á gildi og gæði rannsókna, afstaða er því ekki einungis leyfileg, heldur æskileg að mati Hale. </p>
<p>Hale bendir þó á að til þess að fram&shy;kvæma rannsókn þar sem að niður&shy;stöður geta nýst viðföngum á virkan hátt er ekki nóg að mann&shy;fræðingur taki afstöðu með viðföngum sínum heldur verður að mati Hale að koma til ný aðferðafræði sem hann nefnir <em>aktivistamann&shy;fræði</em>. Aðferðafræðin felst, auk pólitískrar afstöðu mann&shy;fræðings með viðföngum, í því að leyfa viðföngum að taka virkan þátt í ferlinu og að mann&shy;fræðingurinn skuld&shy;bindi sig til að nýta rannsóknir sínar í þágu viðfanga. </p>
<p>Í dag er viðtekið að raddir viðfanga eigi að vera sýnilegar í textum mann&shy;fræðinga og að raddir þeirra eigi að hafa sem mest vægi. Sam&shy;kvæmt Charles Hale og mann&shy;fræðingnum Susan Speed er ekki einungis nóg að raddir viðfanga heyrist í lokaafurð rannsóknar heldur eiga viðföng að gegna lykilhlutverki frá byrjun rannsóknarferlis til enda þess.</p>
<p>Í fyrsta lagi þurfa þeir mann&shy;fræðingar sem ætla sér að stunda <em>aktivistamann&shy;fræði</em> að móta rannsóknarefni sitt út frá áhuga viðfanga. Með því er átt við að rannsakandi fari ekki á vettvang með fastmótaðar hugmyndir um rannsóknarefni heldur á mann&shy;fræðingur að ákveða efni rannsóknar í samráði við viðföng. Þannig vill Hale meina að mann&shy;fræðingar eigi að setja sig í þjónustu viðfanga en ekki einungis að krefjast þjónustu viðfanga sem upplýsingaveitu. Í öðru lagi þurfa mann&shy;fræðingar sem ætla sér að stunda aktivistamann&shy;fræði að fram&shy;kvæma rannsókn sína í samráði við viðföng. Með því er átt við að viðföng gegni ekki aðeins hlutverki upplýsingaveitu í rannsókn heldur fái að taka virkan þátt í söfnun gagna og upplýsinga. Að rannsókn lokinni er enn fremur mikilvægt að viðföng taki virkan þátt í því að túlka niður&shy;stöður rann&shy;sóknarinnar í samráði við mann&shy;fræðinginn. Hale og Speed benda enn fremur á mikilvægi þess að mann&shy;fræðingurinn skuld&shy;bindi sig til að nýta rannsóknir sínar í þágu viðfanga að rannsókn lokinni. Við slíka skuld&shy;bindingu geta hins vegar vaknað upp ýmsar spurningar sem mann&shy;fræðingar sem hyggjast stunda <em>aktivistamann&shy;fræði</em> standa frammi fyrir. </p>
<p>Virk þátttaka mann&shy;fræðings í réttindabaráttu viðfanga vekur til að mynda upp mikilvægar spurningar um togstreitu milli fræðilegra vinnubragða og pólitísks metnaðs. Gagnrýni á nálgun Hale og Speed hefur fyrst og fremst endur&shy;speglast af áhyggjum yfir því hvað verði um hina kenningalegu nálgun samfara pólitískum markmiðum. Speed og Hale taka undir með þessum gagnrýnis&shy;röddum og ítreka að forsenda góðrar rannsóknar sé að jafnvægi haldist í pólitískum metnaði og kenninga&shy;legum áherslum. Hale bendir á að sambandið á milli akademískra rannsókna og pólitísks aktivisma einkennist oft af togstreitu. Þessi togstreita getur þó verið af hinu góða, margt skapandi getur hlotist af henni, og hún skiptir máli bæði fyrir akademískar stofnanir og fyrir þá einstaklinga sem eru að vinna í mann&shy;réttinda&shy;baráttu. Speed telur jafnframt að svo lengi sem að markmið rannsókna og aktivistarannsókna séu þau sömu ætti ekki að vera nein ástæða fyrir því að ekki væri hægt að stunda bæði í einu. Enda er það skilgreiningin á <em>aktivistamann&shy;fræði</em> að hún samþætti akademísk markmið og pólitísk markmið viðfanga. </p>
<p>Þegar upp er staðið verður <em>aktvistamann&shy;fræðin</em> fyrst og fremst metin út frá því hversu vel mann&shy;fræðingnum tekst með nálguninni að takast á við lykil&shy;spurningar mann&shy;fræðinnar og halda kenningarlegri nálgun en leggja jafnframt sitt af mörkum til að ná fram pólitískum markmiðum. Ef vel tekst til, þá er full ástæða til þess að ljá aktivistamann&shy;fræði aukið vægi innan fræðanna. <em>Aktivistamann&shy;fræði</em> krefur alla mann&shy;fræðinga um að horfast í augu við grund&shy;vallar&shy;spurningu mann&shy;fræðinnar, spurninguna um það til hvers mann&shy;fræði er stunduð. Mann&shy;fræðingar á borð við Hale og Speed biðla til mann&shy;fræðinga um hætta að líta á viðföng sem hráar upplýsinga&shy;námur sem úr er hægt er að moka út upplýsingum sem svo eru slípaðar til og markaðs&shy;settar innan fíla&shy;beins&shy;turns fræða&shy;sam&shy;félagsins. Mann&shy;fræðingar verða að spyrja sig hvað þeir geti gert til þess að koma til móts við þarfir viðfanga sinna og verða þannig að grípa til aðgerða til að afbyggja hin hefðbundnu valda&shy;hlutföll milli mann&shy;fræðings og viðfanga. En til þess þarf mann&shy;fræðingurinn fyrst og fremst að taka afstöðu. Eftir að það fyrsta skref er tekið geta mann&shy;fræðingar svo sameinast um að móta næstu skrefin um endursköpun og endurforgangsröðun mann&shy;fræðinnar.</p>
<hr>
<h4 id="heimildir">Heimildir</h4>
<ul>
<li>Hale, Charles R. (2001). What is Activist Research? <em>Items and Issues</em> 2(1-2): 13-15.</li>
<li>Martínez, Samuel. (2002). Activist Anthropology: Working Together and Sharing the Gain. <em>GSC Quarterly</em>. </li>
<li>Scheper-Hughes, Nancy. (1995). The Primacy of the Ethical: Propositions for a Militant Anthropology. <em>Current Anthropology</em> 36(3): 409-420.</li>
<li>Speed, Shannon. (2006). At the Cross Roads of Human Rights and Anthropology: Toward a Critically Engaged Activist Research. American Anthropologist 108 (1): 66-76.</li>
</ul>


  


  <section class="meta">
    

    
    <div class="categories">
      <h4>Flokkar</h4>
      <ul>
        <li><a rel="cat" href="/hugsandi-vefrit/flokkur/mannfraedi/">Mannfræði</a></li></ul>
    </div>
    



  </section>

</article>



<hr class="aux">
</section>


<footer>

<nav id="pages">
<h1>Aðrar síður á Hugsandi</h1>
<ul>

<li><a href="/hugsandi-vefrit/ritsafn/">Ritsafn</a></li>



<li><a href="/hugsandi-vefrit/ritstjornarstefna-hugsandi/">Ritstjórnarstefna</a></li>

</ul>
<hr class="aux">
</nav>

<div class="info">
ISSN: <a href="//www.issn.org/">1670-6668</a>.
</div>

</footer>

</div>

</body> 
</html>
