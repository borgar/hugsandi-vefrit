Title: Stiklað á stóru í tilefni af 60 ára afmæli Ragnheiðar Þorláksdóttur í Sögufélagi
Slug: stiklad-a-storu-i-tilefni-af-60-ara-afmaeli-ragnheidar-thorlaksdottur-i-soegufelagi
Date: 2008-02-14 09:52:00
UID: 219
Lang: is
Author: Hanna St. Þorleifsdóttir, Íris Ellenberger
Author URL: 
Category: Íslendingar
Tags: 

![Ragnheiður Þorláksdóttir í Sögufélagi](515.jpg)

Hún er hávaxin og gengur hnarreist en það er ljúfur dans í göngulagi hennar og lífsgleði. Hún býr í litlum steinbæ með stórum garði í Grjótaþorpi. Öspin í garðinum vakir yfir húsi hennar. Mótmæli hennar gáfu öspinni framhaldslíf á síðustu stundu þegar vélsögin sleikti trjábolinn ískyggilega fyrir rúmum 20 árum í áður fallegum skrúðgarði. Tvísýnt var um lífslíkur asparinnar á nýjum stað en þá kom enn til eðlislund hennar, elja og alúð. Með ungabarn upp á arminn barg Ragnheiður alaska&shy;öspinni. Hún er baráttukona sem lætur ofríki og hugsunarleysi annarra ekki buga sig.

Ragnheiður Þorláksdóttir er hvetjandi kona. Hún leggur hendi yfir sálarsár og man eftir fólki. Á unglingsaldri átti hún sér nefnilega undarlegt áhugamál, ættfræði. Aldargamalt fólk hressist við frásögn hennar og þræðir sér leið til afkomendanna, sem stundum muna. Hún er ekki í rónni fyrr en hún hefur staðsett hvern og einn, fundið honum stað í ættartrénu, í sögunni, og vill stundum vita meira um forfeðurna en afkomandinn sjálfur.

Ung hóf Ragnheiður störf fyrir Sögufélagið að beiðni þáverandi forseta félagsins Björns Þor&shy;steins&shy;sonar sagnfræðings. Er henni tíðrætt um hvernig hann „plataði“ hana til að hefja störf hjá félaginu haustið 1974. Hinn ljúfi „grikkur“ kom Ragnheiði á bragðið. Síðan þá hefur hún aðeins tekið sér ársfrí frá félaginu um bláaldamótin. Forsetar Sögufélags, stjórnir, ritstjórar og höfundar, allir hafa þeir notið starfa hennar fyrir félagið.

Helstu áhugamál sín tvö, sögu og húsvernd, sameinar Ragnheiður Þorláksdóttir í starfi sínu hjá félaginu. Hún gerði sjálf upp fyrsta húsnæði Sögufélags í Grjótaþorpi þar sem það áður var frá 1975. Björn var glöggur maður. Ragnheiður hefur óhikað hugsað um velferð Sögufélagsins alla tíð. Það var aftur hún sem fann álitlegt hús, sem enn þurfti að gera upp, í næsta nágrenni 1991, þar sem Sögufélag lifir síðan. 

Ragnheiður er allt í senn sölustjóri útgáfubóka Sögufélags, dreifingar&shy;stjóri tímaritsins Sögu og verslunar&shy;stjóri að Fischersundi 3. Hún tekur á móti verslunar&shy;gestum og félagsmönnum og gerir þá út með nýkeyptum bókum. Þrotlaus vinna hennar og þægilegt viðmót hefur gætt Sögu&shy;félags&shy;húsið góðu lífi. Það er nú ekki aðeins aðsetur félagsins heldur einnig nokkurs konar félagsmiðstöð þar sem félagsmenn á öllum aldri líta við, ekki aðeins til að versla heldur til að spyrja frétta og drekka kaffi að íslenskum sið í félagsskap Ragnheiðar. Sagnfræðingar eru heppið fólk.

Ragnheiður hefur fylgst með mörgum kynslóðum sagnfræðinga vaxa og dafna. Sjálf á hún oft mikinn þátt í þessum vexti því hún er þekkt fyrir að hlúa að ungviðinu. Ef nýnemum í sagnfræði lærist ekki að það er óskrifuð regla að gerast meðlimur í Sögufélagi á fyrsta lærdómsári þá mega þeir vera vissir um að Ragnheiður geri þeim ómótstæðilegt tilboð um að efla og njóta ávaxta félagsins, sem hún hefur barist fyrir í 33 ár. 

Sú vinna hefur stundum tekið á. Oft hefur sést til hennar á hlaupum í átt að Háskólanum í von um að grænka hag Sögufélags með bóksölu við hin og þessi tækifæri. Þá á hún það til að flengjast út á land á ráðstefnur hlaðin sölubókum félagsins eða aka í hávaðaroki um Efstaleitið yfir í Hádegismóa fyrir jólin með nýútkomnar Sögu&shy;félags&shy;bækur. Stundum er ljósadýrð í Fischersundi langt fram á kvöld þegar bókamarkaður er í undirbúningi eða þegar færa þarf heilan bókalager á mettíma.

En baráttuandi Ragnheiðar nær langt út fyrir Sögufélag. Þótt húsverndin hafi átt hug hennar um langa hríð hafa önnur baráttumál einnig notið góðs af liðsstyrk hennar. Hún er á vaktinni og lætur sér fátt fyrir brjósti brenna þegar húsvernd eða náttúruvernd eru annars vegar. Allt skal af heilindum gert. Hún hikar ekki við að fljúga á hinn enda landsins til að mótmæla náttúru&shy;spjöllum eða þá niðurrifi húsa í bænum. Þannig þekkjum við hana, baráttu&shy;konuna.

Ragnheiður er ein þeirra sem þorir. Hún fer á pallana, bæði í ráðhúsi og á Alþingi, í hvert sinn sem fyrirséð er að mikilvæg þjóð&shy;félags&shy;mál fái ótrúlega meðferð þrátt fyrir allt. Ófáum hádegis&shy;hléunum eyddi hún á Austurvelli þegar tekist var á um örlög Vesturöræfa. Hún bar með okkur mótmælaborða út í vegarkanti þegar fyrsta skóflustungan var tekin þar sem nú stendur langstærsta álver landsins og lét sig engu skipta þau fúkyrði sem féllu um hana, félaga hennar og vini í baráttunni. Síðar pakkaði hún inn Jökluleir í snyrtilegar Náttúru&shy;vaktar&shy;öskjur sem sendar voru sérhverjum þingmanni til umhugsunar rétt fyrir jólin. Hún er þekkt fyrir að vekja athygli á málum löngu áður en ungskáldin og poppararnir þora. Humm og hik eru ekki hennar viðbrögð þegar henni er misboðið og því stóð hún auðvitað sem fastast þegar ráðamenn landsins létu þau orð falla að ólýðræðislegt væri að mótmæla. 

Ragnheiður hefur helgað starf sitt Sögufélagi og sagn&shy;fræðingum. Hún myndi aldrei nokkurn tímann vilja að um hana eða starf hennar fyrir félagið yrði skrifað. Hógværðin er slík. Við leyfum okkur samt að skrifa um það sem við þykjumst vita um hana. Hún er hluti af okkur. Eins og okkur öllum tekst henni að ná endum saman þrátt fyrir lítil efni og stuttan sólarhring. Í góðu skapi galdrar hún fram góðgætið og heldur eðalhóf í Hákoti með vinum frá öllum löndum. Það er ljúft að lifa þær stundir. Af hógværð vill hún gleðjast.

Heill þér sextugri, Ragnheiður!
