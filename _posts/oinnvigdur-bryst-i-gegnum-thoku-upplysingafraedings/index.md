Title: Óinnvígður brýst í gegnum þoku upplýsingafræðings
Slug: oinnvigdur-bryst-i-gegnum-thoku-upplysingafraedings
Date: 2008-01-24 14:20:00
UID: 210
Lang: is
Author: Hrafn Sveinbjarnarson
Author URL: 
Category: Bókasafns- og upplýsingafræði, Sagnfræði
Tags: 

![Skjöl](500.jpg)

Óli Gneisti Sóleyjarson bókasafns- og upplýsingafræðingur fjallar um hádegiserindi sem undirritaður flutti á vettvangi Sagnfræðingafélagsins í Þjóðminjasafninu 15. janúar sl. í grein sinni [„Um skoplegar firrur, hjávísindi og vanþekkingu héraðsskjalavarðar“](http://hugsandi.is/article/228/um-skoplegar-firrur-hjavisindi-og-vanthekkingu-heradsskjalavardar). Erindi undirritaðs [má finna á heimasíðu Sagnfræðingafélagsins](http://www.sagnfraedingafelag.net/fyrirlestrar/Syndaflodidkemur.pdf). 

Ekki tjóir að elta um of ólar við Óla Gneista um hina skoplegu firru um virk og óvirk skjöl en Óli telur aldur ekki skipta máli við hana, þannig að firran verður skoplegri fyrir vikið. Annir við störf við skjalavörslu eru ærnar svo ekki sé rembst við að halda notkunartíðnibókhald yfir hvert einasta snifsi til þess að geta skilgreint það sem „virkt“ eða „óvirkt“ bara til þess að fullnægja einhverjum hjávísindalegum hugtakaskilgreiningum. Til hvers eru þessi hugtök, og hverjum hjálpa þau? Ef til vill er einhverskonar falskur bjarmi af þessu vísindalíki sem minnir á raunveruleg fræðihugtök, hægt að telja fólki trú um að það hafi höndlað visku, eða þjóna einhvers konar sjálfsupphafningu: „Ég veit um hin virku og óvirku skjöl — ekki þú, óinnvígði maður.“ Svo má bæta við hálfvirkum skjölum og líklega seinvirkum, sjálfvirkum, ofvirkum og gagnvirkum að auki og þá ná vísindin líklega hápunkti sínum og stúdentarnir taka knébeðjaföll á bænateppinu til þess að fá réttindin sín — og einokun á skjalasviðinu. 

Brauðáhyggjur, störf og fastar stöður er kjarni þeirrar umræðu um skjalavörslumál sem spunnist hafa að undanförnu af hálfu upplýsingafræðinga, fremur en áhugi á sjálfri skjalavörslunni og því samfélagslega mikilvægi sem hún hefur. Það mikilvægi snýst ekki um tugstafi, lyklun, flokkun eða alþjóðlega staðla með upplýsandi númerum og heimatilbúnu íslensku þjóðsögunni um að óendanlegur bréfalykill leynist í staðlinum ISO 15489. Mikilvægt er að skjalavörslunni sinni fólk sem ræður við hana, rétt eins og að skurðlæknir sjái um uppskurði. Hætt er við að sjúklingur í uppskurði verði fljótt læknaður til eilífs lífs ef ólærður heldur um hnífinn. Með 90-95% eyðingu á skjalasafni er dauði þess skjalasafns tryggður, jafnvel þótt það sé ekki opinbert skjalasafn.

Óendanlegi skjalalykillinn er slík byrjendamistök við skjalasöfn að hörmulegt er að horfa upp á það, engin ný bóla að vísu en minnir á tilraunir með ferkantað hjól. Kjarni málsins er ekki að Þjóðskjalasafnið mæli með „tugstafakerfi“ og ekki heldur þótt það væri bókstafakerfi eða morsekerfi. Skjalavarsla hentar ekki fólki sem hugsar ekki sjálfstætt. Tugstafirnir skipta engu máli og reyndar ekki Þjóðskjalasafnið heldur í þessu samhengi — þótt það sýni fagmennsku í störfum. Það sem er aðalatriði er afmörkun og takmörkun, nákvæmlega í samræmi við starfsemi skjalamyndara (opinbers eða annars). Skjalasafnið sé í samræmi við starfsemina og þær skipulagsbreytingar sem verða og taki breytingum eftir því. Skjalasafn sem lýsir starfsemi skjalamyndarans á hverjum tíma og nýtist honum.Ekki tímalaust og óskipulegt skjalaflóð sem bara bætist óendanlega í. Ekki allsherjarbókasafnið þar sem öllu er safnað og allt þarf að rúmast. En auðvitað kunna bókasafns- og upplýsingafræðingarnir með 5% sögulega, óendanlega og ótakmarkaða skjalasafnið sitt, miklu meira um svoleiðis eilífðarmál en hinir óinnvígðu.

Um bréfalykla skal vísað á erindi sem ég flutti á fræðslufundi í Borgarskjalasafni Reykjavíkur 30. janúar 2007: [Nokkur meginatriði um bréfalykla og skjalavistunarkerf](http://www.reykjavik.is/Portaldata/1/Resources/skjol/svid/borgarskjalasafn/HS-Erindi30-01-2007.pdf): 

Hvaðan Óli Gneisti hefur samanburð til þess að geta kallað tölukerfi með óendanlega stækkunarmöguleika „einfaldlega betra“ en afmörkuð kerfi veit ég ekki. Þetta virðist markast af einhvers konar frelsisþrá, það sé vont að vera innilokaður með afmarkað kerfi. Þá skilst þetta sem einhverskonar frelsisbarátta upplýsingafræðinga við skipulag, þarfir og starfshlutverk skjalamyndara. Ættu þeir þá ekki að vinna við eitthvað annað en skjalavörslu?

Skjalfræði við sagnfræðiskor Háskóla Íslands eru ekki síður gagnleg þeim sem ætlar að fást við skjalasöfn einkaaðila, en opinberra. Vörsluskyldur eru lögskipaðar hvað hið opinbera snertir og eru miklu strangari en gagnvart einkaaðilum. Stefna hins opinbera er í þeim anda sem rakið var í hádegiserindinu, anda frönsku byltingarinnar. Opið stjórnkerfi með skýrum réttindum og skyldum. Óhófseyðing skjala er til marks um spillingu, siðleysi og jafnvel glæpsamlega háttsemi. Það gildir einnig um aðra starfsemi en opinbera starfsemi.

Starfsemi sem ekki þolir dagsins ljós, t.d. starfsemi mafíu, gerir ráð fyrir sem minnstri skjalamyndun og að sem flest skjöl hverfi sem fyrst. Einkapersónur (raunpersónur og lögpersónur) með hreinan skjöld, heiðvirða starfsemi og glæstan feril, hafa stundum vilja til þess að varðveita skjöl sín eins og hið opinbera eða jafnvel betur. Varðveita vitnisburð um sögu sína til eigin endurminningar og annarra. 

Saga er fræðilegt viðfangsefni sagnfræðinga. Með hugmyndum um 90-95 % eyðingu skjalasafna hvort sem þau eru opinbers eða annars eðlis og barnalegum hugmyndum um hvað eru söguleg skjöl og hvað ekki, er skitið í hreiður sagnfræðinga og kássast rækilega upp á þeirra jússur. E.t.v. geta upplýsingafræðingar ekki búist við því að slíku fúski sé tekið af tómlæti af hálfu sagnfræðinga þótt þeir séu óinnvígðir í hin háu upplýsingafræði.

Til upplýsingar fyrir upplýsingafræðinginn Óla Gneista má geta þess að réttarfarslegt og sagnfræðilegt mikilvægi upprúllaðs kassastrimils felst oftar en ekki í samhengi hans við önnur skjöl. Þótt slíkur strimill sé greinilega hið ómerkasta skjal sem honum dettur í hug, kynni kassastrimill t.d. í efnahagsbrotamáli að vera afar merkilegt skjal í íslenskri réttarsögu. Einhver sagnfræðingspísl lítillækkar sig e.t.v. einhverntíma við að rúlla slíku í sundur og gera uppgötvun. Fölnun kassastrimla er alvarlegt mál og ekkert til þess að hafa í flimtingum. Innkaup skoðuð í kassastrimlum skjalasafns verslunar er ólíkleg aðferð við sagnfræðirannsókn, en kynni að hafa gildi í einhverjum þjóðfræðirannsóknum án þess að neitt sé fullyrt um það, enda er sá sem þetta ritar ekki þjóðfræðimenntaður.

Aukaeintök er nauðsynlegt að skoða í samhengi og ekkert er til í gervöllum skjalfræðunum sem heitir „eðlileg grisjun“. Það hlýtur að vera einhver upplýsingafræði. Eyðing aukaeintaka heitir að vísu ekki grisjun í mínu fagi.

Einkapersónum er vissulega í sjálfsvald sett hvort þær henda öllum sínum skjölum eða ekki. En að grisja skjalasöfn eftir prósentuhlutfalli, hvers konar fræði eru það? Það er ekki fagleg nálgun við skjalasöfn, hvorki einkaaðila né opinberra. E.t.v. einhverskonar tölfræðileg plássfræði.

Sé þörf fyrir að eyða skjalasöfnum að stærstum hluta er það til merkis um að reksturinn sé í miklum ólestri og tímabært sé að loka sjoppunni. Vinnuafl notað til myndunar skjala til þess að vinnuafl sé notað í að eyða þeim að meirihluta aftur minnir á einhverskonar þrælkunarbúðir. Innihaldið, starfsemin, réttindin og skyldurnar er meðal þess sem horft er til við grisjun skjala. Það er örugglega kennt í skjalfræði í sagnfræðiskor Háskóla Íslands, en augljóslega ekki í prósentufræðunum í sama Háskóla, þaðan sem fólk kemur sem bullar eins og í óráði um „eðlilega grisjun“.

Sá misskilningur að skjalavarsla sé tvískipt, þ.e. í skjalahald og skjalavörslu, helgast líklega af hugmyndum úr enskumælandi löndum. Þar er t.d. annarskonar löggjöf en í evrópsku meginlandshefðinni. Kennslubækur á ensku um skjalavörslu henta því oft illa íslenskri skjalavörsluhefð sem er af meiði meginlandshefðarinnar. Í þeirri hefð er ekki greint á milli skjalavörslu í opinberum embættum og stofnunum og skjalavörslu í opinberri skjalavörslustofnun. Að baki þessu liggur svokölluð upprunaregla (proveniensprincip). Lög um Þjóðskjalasafn gera ráð fyrir þessu eins og getið er um í hádegiserindi mínu. Að kalla skjalahald og umsjón með því skjalastjórn er misskilningur. Erlendis er það í höndum registratora (skrásetjara) í umboði ábyrgðarmanna skjalasafna (forstöðumanna/forstjóra). Skjalahald er ekki stjórnunarstarf, heldur er á hverjum stað unnið í umboði og á ábyrgð forstöðumanns stofnunar. Orðið skjalastjórn gefur dálítið uppblásna mynd af því starfi sem um ræðir, skjalahald lýsir því betur, stjórn hjá hinu opinbera er í höndum stjórnenda stofnana og embætta og reyndar einnig í einkageiranum. Miðað við lög um Þjóðskjalasafn hljómar orðið skjalastjóri eins og einhvers konar _usurpator_, valdaræningi sem tekur völdin af forstöðumanni stofnunar og Þjóðskjalasafninu. Hafi slíkt valdarán orðið einhvers staðar í opinberri stofnun er 6. grein laga um Þjóðskjalasafn brotin. En auðvitað má með titlatogi reyna að bæta kaup og kjör og skapa þoku í kringum vísindi hinna innvígðu.

Ungt fólk sem hefur áhuga á skjalavörslu og skjalasöfnum ætti ekki að fara í geitarhús upplýsingafræða að leita sér ullar. Drottning húmanískra fræða, sagnfræðin, veitir bestan undirbúning að störfum við skjalavörslu. Hugmyndin um einokun sagnfræðinga á skjalasviðinu er ekki mín, en e.t.v. sú skynsamlegasta af þeim hugmyndum sem Óli Gneisti setur fram í grein sinni. Þó skyldi hann athuga að sagnfræðingar þurfa viðbótarnám í skjalfræðum til þess að takast á við störf við skjalavörslu. Aðrir en sagnfræðingar þurfa til þess bæði viðbótarnám í sagnfræði og skjalavörslu. 

<small class="blurb">Höfundur er sagnfræðingur og héraðsskjalavörður Kópavogs.</small>

