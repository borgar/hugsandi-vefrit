Title: Í nafni málfrelsis?
Slug: i-nafni-malfrelsis
Date: 2006-02-21 00:14:00
UID: 48
Lang: is
Author: Helga Tryggvadóttir, Katla Ísaksdóttir
Author URL: 
Category: Í umræðunni, Fjölmiðlar
Tags: 

![Danski fáninn brendur](86.jpg)

Deilurnar vegna teikninganna af Múhameð spámanni hafa varla farið fram hjá mörgum. Nóg hefur verið skrifað um tjáningarfrelsi og réttmæti birtinganna og mun það ekki verða umræðuefnið hér. Þess í stað er ætlunin að greina hvernig mynd er dregin upp af Íslam og múslimum í fjölmiðlum. 

Í fréttaflutningi hefur birtingarmynd múslima gjarnan verið sú að þeir séu upp til hópa ofstækisfullir öfgamenn sem brenni fána og sendiráð sér til skemmtunar. Hér er ýtt undir staðalmynd þeirra sem afar einsleitur hópur bókstafstrúaðra einstaklinga sem svífst einskis til þess að ná fram boðskapi trúar sinnar. Ljóst er að þessi alhæfing á við lítil rök að styðjast þar sem fjöldi múslima í heiminum er um 1,3 miljarðar eða 21% jarðarbúa, og dreifist mun víðar en einungis um Arabalöndin. 

Edward Said skrifaði um tilhneigingu Vesturlandabúa til að framandgera „austrið“ og draga upp staðalmyndir af íbúum þess.[^1] Þannig öðlumst við ákveðið vald yfir þeim auk þess sem við eigum auðveldara með að skilgreina okkur sjálf og Vesturlönd sem andstæðu þeirra, vöggu framfara, skynsemi og vísinda. Í fjölmiðlum hefur verið reynt að varpa ljósi á ástæður viðbragða múslima við teikningunum. Í því samhengi var sjónum oftar en ekki beint að muninum á milli menningarheims okkar og múslima. Í innsendri grein í Morgunblaðinu sagði vísindasagnfræðingurinn Steindór J. Erlingsson[^2] vestræna menningu „standa þeirri íslömsku framar“ að því leyti að sú vestræna hafi „farið í gegn um upplýsingu“. Orðrétt sagði hann að vestræn menning hefði „lagað sig að kröfu [John Stuart] Mills[^3] um málfrelsi og réttinn til að hafna tilvist Guðs, meðan hinn íslamski heimur [hefði] ekki gengið í gegn um neina viðlíka þróun. Íslamska upplýsingin [ætti] enn eftir að eiga sér stað...“ Þarna er dreginn fram munurinn á okkur annars vegar og hinum afturhaldssömu og vanþróuðu múslimum hins vegar. 

Una Margrét Jónsdóttir[^4] segir á svipaðan hátt að „[m]eirihluti múslima virðist eiga erfitt með að skilja það að málfrelsi þar sem menn mega ekki senda „röng“ skilaboð [sé] ekkert málfrelsi“. Þarna gerir hún lítið úr gáfum múslima þar sem hún gefur í skyn að þeir skilji ekki jafn einfaldan og sjálfsagðan hlut og „okkur“ þykir málfrelsið vera. Gert er ráð fyrir því að vestrænar þjóðir séu þeim íslömsku göfugri þar sem vestræn þekking sé nú í algleymingi. Ekki er litið á þá hlið mála að nútíma vestræn þekking sé í grunninn afsprengi þekkingar Austurlanda á miðöldum. Talað er um þekkingu sem staðbundið fyrirbæri, og litið fram hjá hnattrænum og þvermenningarlegum áhrifum sem hafa aldrei verið meiri en einmitt nú.    

Hvað varðar umfjöllun fjölmiðla um trúarbrögð var oftar en ekki vitnað í sögu Íslam sem herskárrar trúar og leitt af því að allir múslimar væru herskáir. Þá var í sumum tilvikum Múhameð spámaður borinn saman við Krist og Búdda. Þar var Múhameð lýst sem herskáum og drápsfúsum en Kristi og Búdda sem friðsömum trúarleiðtogum.[^5] Með því er gefið í skyn að á menningu okkar og múslima sé eðlislægur og ósamrýmanlegur munur, auk þess sem því er haldið fram að það sé samhengi á milli þess að trúarleiðtogi hafi beitt ofbeldi og þess að allir sem aðhyllist þá trú hafi jákvætt viðhorf til ofbeldis. Dagur Þorleifsson[^6] segir það óhugsandi fyrir múslima að bjóða fram hinn vangann, og að þeir biðji fyrir því að gyðingar og aðrir óvinir þeirra tortímist. Það er óhætt að segja að hér birtist óhemju mikil alhæfing á þetta stórum hópi einstaklinga. Því er haldið fram að þar sem múslimar aðhyllist herská trúarbrögð hljóti þeir að vera herskáir líka. Með því að gefa í skyn að „við“ aðhyllumst friðsöm trúarbrögð, ætti það þá ekki að leiða af sér að við séum friðsamt fólk? Hver má dæma fyrir sig um hvort það sé raunsönn mynd af Vesturlöndum.

Norski mannfræðingurinn Unni Wikan hefur bent á hvernig hugtakið „menning“ sé í hugum margra Vesturlandabúa farið að snúast um eitthvað sem eigi einungis við um „vanþróuð“ lönd.[^7] „Við“ lítum á okkur sem hugsandi, frjálslynt, skynsamt og rökfast fólk sem skilur mikilvægi tjáningarfrelsisins, ólíkt „hinum“ sem virðast fastir í menningu sinni og neyðist til að gera sem hún skipar. Wikan bendir á að með því að álíta að hegðun sé óaðskiljanlegur þáttur af menningu fólks sé gert lítið úr sjálfstæðum ákvörðunum og gjörðum þess. Þar af leiðandi er lítil þörf á að bera virðingu fyrir því sem einstaklingum þar sem það hefur fyrir okkur enga raunverulega sjálfsmynd. Vitanlega hefur menningin áhrif á hugsunarhátt okkar og það hvernig við bregðumst við vissum aðstæðum í samræmi við hefðir og venjur. Það sem Wikan vill ná fram er að við séum fyrst og fremst einstaklingar en menningarverur þar á eftir, og höfum þar með alltaf ákveðið val sama hverjar aðstæðurnar eru. 

Wikan lýsir því hvernig hugtakið menning hefur komið í stað kynþáttar að því leyti að það ýti á sama hátt og rasismi undir misrétti og mun á milli hópa. Einnig bendir hún á að hugtakið sé ekki einungis misnotað af Vesturlandabúum, heldur sé algengt að meðlimir hinnar tilteknu „menningar“ réttlæti vafasamt athæfi í því skyni að menning þeirra leyfi það. Þannig hagnast þeir á þeirri grimmu staðalmynd sem vestrið hefur útdeilt þeim sér til framdráttar. Hugmyndin um menningu sem kveikjan að fordómum hefur verið nefnd „nýrasismi“.

Í fjölmiðlaumræðunni um teikningarnar af Múhameð spámanni sem rakin hefur verið hér að ofan má greina augljós merki nýrasisma. Ólíklegt er að höfundar greinanna hafi leitt hugann að þessari staðreynd frekar en margir lesendur þeirra, enda er umfjöllunin lýsandi fyrir viðhorf í samfélaginu almennt. Þetta ber vott um það vald sem fjölmiðlar hafa yfir skoðunum fjöldans og hvernig þeim tekst að stýra orðræðunni. Augljóslega eru höfundarnir vellesnir og vitrir sem veitir þeim vissan trúverðugleika. Hvernig væri nú ef þetta vitra fólk legði áherslu á allt það sem við eigum sameiginlegt í stað þess að einblína á það sem gerir okkur ólík? Hvernig væri að reyna að setja sig í spor hins hversdagslega múslima sem tekur sjaldan eða aldrei þátt í mótmælum? Hvernig væri að beina sjónum að þeim gífurlega menningarlega fjölbreytileika sem býr innan Íslam, og þeim mismunandi sjónarmiðum sem þessar milljónir einstaklinga hafa á trú sinni? Með því að hafa þessar hugmyndir að leiðarljósi mætti umbylta fyrirframgefnum hugmyndum fjöldans og vekja athygli á því að menning er ekki til í sjálfri sér, heldur aðeins sem hugmynd. Þannig mætti draga athyglina fá þeim minnihluta múslima sem tekur þátt í múgæsingnum og koma sjónarmiðum fleiri á framfæri. 

[^1]: Edward Said var palestínskur bókmenntafræðingur löngum búsettur í Bandaríkjunum. Þessar hugmyndir birtust meðal annars í bók hans _Orientalism_  (1978).
[^2]: Steindór J. Erlingsson. „Íslam og upplýsing“ _Morgunblaðið_ 12.2.2006.
[^3]: Þessar kenningar John Stuart Mill komu fram í _Frelsinu_ (1859).
[^4]: Una Margrét Jónsdóttir. „Tjáningarfrelsi og trúmál“. _Morgunblaðið_ 11.2.2006
[^5]: Dagur Þorleifsson: „Okkur er ekkert heilagt lengur“. _Fréttablaðið_ 7.2.2006 og Sigrún María Kristinsdóttir: „Danmörk auðvelt skotmark“.  _Fréttablaðið_ 9.2.2006
[^6]: Dagur Þorleifsson: „Okkur er ekkert heilagt lengur“. _Fréttablaðið_ 7.2.2006
[^7]: Unni Wikan. 1999. „Culture: A new concept of race.“ _Social Anthropology_, 7(1): 54-64

