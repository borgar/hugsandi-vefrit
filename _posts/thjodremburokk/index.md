Title: Þjóðremburokk
Slug: thjodremburokk
Date: 2008-09-10 11:54:20
UID: 556
Lang: is
Author: Hafdís Hafsteinsdóttir
Author URL: 
Category: Menningarfræði, Tónlist
Tags: Júgóslavía, Serbía, Serbar, Króatía, Króatar, Bosnía, Makedónía, Svartfjallaland, Slóvenía, Kósóvó, þjóðerni, þjóðernishyggja, Kommúnismi, NATÓ, rokk tónlist, Belgrad, þjóðlagatónlist, Chetnik, Ustashi, Turbo folk, hipp hopp, rapp, Úrkaína, Ruslana, Eurovision, Ceca, Arkan, Slobodan Milosevic, Arkan´s Tigers, Zoran ?in?i?, Balkanskagi, Tónlist, teknó, popp, dægurlagatónlist, þjóðlagateknó

![Ceca](ceca.jpg)

Gamla Júgóslavía samanstóð af þeim ríkjum sem í dag heita Serbía, Króatía, Bosnía-Hersekóvína,  F.J.L  Makedónía, Svart&shy;fjalla&shy;land, Slóvenía, og svo sjálfs&shy;stjórnar&shy;héraðið Kósóvó.  Eins og í öðrum ríkjum kommúnismans var allri útgáfu ritstýrt í Júgóslavíu. Á meðan ríkið hékk ennþá saman gat rit- og miðstýring landsins haldið þjóð&shy;ernis&shy;deilum í lágmarki. Öll menningar&shy;út&shy;gáfa einblíndi á ríkið sem heild, en ekki einstaka hópa. Rokk og pönktónlist áttunda áratugarins er gott dæmi um það.  Þær hljómsveitir sem fengu tónlist sína útgefna tóku harða afstöðu gegn NATÓ, stríði Bandaríkjanna í Víetnam og lofuðu kommúnismann. Þessar hljómsveitir flokkuðu sig sem Júgó-rokk og þeim var vandlega miðstýrt af ríkis&shy;stjórninni. Júgó rokkið blómstraði á síðustu áratugum gömlu Júgóslavíu og samkvæmt blaðamanni Rolling Stones var Belgrad einn heitasti staðurinn í Evrópu fyrir unnendur rokk-tónlistar. Eftir fall múrsins í Berlín og upplausnar Júgóslavíu leystist rokksenan í Belgrad upp og önnur tónlist réði lögum og lofum í útvarpi og blöðum, sem eftir sem áður var ritstýrt, en af öðrum hagsvmuna&shy;hópum.

### Túrbó Folk.

Ef rokkið var tónlist kommúnismans, þá var þjóð&shy;laga&shy;tón&shy;listin tónlist þjóð&shy;ernis&shy;hyggjunnar. Þjóð&shy;laga&shy;tón&shy;list var litin hornauga af stjórn Títós eins og öll önnur menning sem átti sér rætur meðal ólíkra þjóðarbrota Júgóslavíu. Þjóð&shy;laga&shy;menning átti m.a sterkan hljómgrunn meðal serbneskra (Chetniks)  og króatískra (Ustashi) þjóð&shy;ernis&shy;sinna á 6. og 7. áratugnum og mætti jafnvel tala um ólöglega útgáfu&shy;starf&shy;semi í þeim efnum. Eftir því sem leið á níunda áratuginn varð þjóð&shy;laga&shy;tón&shy;list þó sífellt vinsælli og eftir að Júgóslavía liðaðist í sundur varð hún nær einráð á markaðnum. Þá hafði hún þó tekið miklum breytingum. Hljómurinn var orðinn vestrænni, takturinn þyngri, textarnir beinskeyttari og tónlistinni fylgdi ákveðinn lífsstíll.

Þessi tón&shy;listar&shy;stefna hefur fengið nafnið „Turbo Folk“  og er einskonar sambræðingur af hefðbundinni austur&shy;evrópskri og balkneskri þjóðlagahefð annarsvegar og teknó tónlist hinsvegar. Þessari tón&shy;listar&shy;senu, þjóð&shy;laga&shy;teknói fylgir líka heljarinnar glamúr sem sækir fyrirmynd sína til bandaríksrar R&B og hipp hopp menningar. Dýrkun neyslu&shy;menningar er fyrir&shy;ferða&shy;mikil og lýsir sér í loðfeldum, limmúsínum og yfirdrifnum skartgripum úr dýrum málmum og eðalsteinum. Þessi tónlist hefur ekki náð eyrum margra í vestur Evrópu eða Skandinavíu, en allnokkur lög úr söngvakeppni Evrópskra sjón&shy;varps&shy;stöðva sverja sig í ætt við þjóð&shy;laga&shy;teknó, t.d sigurlagið árið 2004, Wild Dances með úkraínsku söngkonunni Ruslönu. 

![Ceca í herklæðum](ceca-arkan.jpg)

Tenging þessarar balknesku tón&shy;listar&shy;senu við banda&shy;rískt hipp hopp nær líka dýpra undir glimmerhúðað yfirborðið. Rappsenan í Banda&shy;ríkjunum hefur löngum haft vafasamt orð á sér fyrir tengsl við undir&shy;heima, klíku&shy;stríð og ofbeldi. Þjóð&shy;laga&shy;teknóið verður til á meðan Júgóslavía leysist upp og á tímabili blóðugra þjóð&shy;ernis&shy;átaka.  Þessi spenna endur&shy;speglaðist  í þjóð&shy;laga&shy;teknóinu. Skilaboð sumra lista&shy;mannanna til annarra þjóðar&shy;brota voru skýr. Til dæmis seldi króatíska hljómsveitin Unprofor Big Band meira en 20.000 eintök af plötunni _Fuck them all_ sem var meðal annars beint að Serbum.

Serbar gengu þó sjálfir einna lengst í þessum efnum. Fjölmiðlunum var eftir sem áður stýrt af serbneskum stjórnvöldum sem lögðu sitt að mörkum til að beina menningar&shy;straumunum í æskilegan farveg. Hljómsveitum og listamönnum sem viðurkenndu sjálfstæði Króatíu og Bosníu og höfnuðu yfirráðum Serba á svæðinu var úthýst af öldum ljósvakans. Sú tónlist sem hlaut hvað mesta  kynningu, spilun og auglýsingu í serbneskum fjöl&shy;miðlum var herskátt þjóð&shy;laga&shy;teknó, en ólíkt því sem gerðist í Króatíu einokaði það markaðinn.  Í textum vinsælustu laganna á serbneskum útvarps&shy;stöðvum árin 1992 og 1993 var páfanum úthúðað fyrir að fordæma stríðsglæpi Serba og Króatar kallaðir fasistar.

Öfgafylltu lista&shy;mennirnir féllu þó fljótt í gleymsku, því almenningur var ekki tilbúinn að gleypa hrá haturs&shy;skilaboð. Þjóð&shy;rembingurinn hélt þó áfram í þjóð&shy;laga&shy;teknóinu og ofbeldið var aldrei langt undan, þó að því væri ekki dælt beint í hljóðhimnu áheyrenda.

Nú verður kynnt til sögunnar drottning þjóð&shy;laga&shy;teknósins á Balkansskaga, Svetlana Raznatovic, sem kemur fram undir lista&shy;manns&shy;nafninu Ceca („Sjeska“ samkvæmt íslenskum framburði)
Svetlana fæddist árið 1973, fór að fór að syngja opinberlega þegar hún var átta ára. Hún gaf út sína fyrstu plötu árið 1988, þá fjórtán ára. Fyrstu þrjár plöturnar innihéldu hefðbundna þjóð&shy;laga&shy;tónlist sem ávann Cecu sífellt stærri áheyrendahóp og í lok níunda áratugarins var hún ein frægasta söngkona þáverandi Júgóslavíu. Í byrjun tíunda áratugarins kynntist hún skæru&shy;liða&shy;foringjanum Arkan og fljótlega urðu þau eitt vinsælasta og dáðasta par Serbíu. Á sama tíma varð takturinn á plötunum Cecu þyngri og elek&shy;trónískari, barmur hennar stækkaði um nokkrar skála&shy;stærðar og hún varð sífellt fáklæddari á sviði. Arkan var einn nánasti sam&shy;starfs&shy;maður Slobodans Milosevics og foringi skæru&shy;liða&shy;sveitar sem kennd var við hann sjálfan og kallaðist Tígrar Arkans (e. Arkan´s Tigers) og voru ábyrgir fyrir m.a þjóð&shy;ernis&shy;hreinsunum Serba í Bosníu á fyrri hluta tíunda áratugarins. Brúðkaup Cecu og Arkans árið 1995 var sannkallað stjörnu&shy;brúðkaup, því samkvæmt serbneskum fjölmiðlum voru tvær helstu vonarstjörnur landsins að rugla saman reitum, föður&shy;lands&shy;vinurinn Arkan og þjóðholla poppstjarnan Ceca. Brúðkaupið var sýnt í beinni útsendingu á sjón&shy;varps&shy;stöðinni Pink Tv (sem er einskonar MTV í Serbíu) og parið var undir sífelldri smásjá fjölmiðla, sem kepptust um að hlaða á þau lofi.

Ceca hefur þó aldrei látið hanka sig á að láta eitthvað út úr sér í textum eða tónum sem mætti túlka sem óvild í garð annarra þjóðarbrota á Balkanssaga þó svo að tenging hennar við Slobodan Milosevic og serbneska skæru&shy;liða&shy;hreyfingu sé augljós. Til þess er hún of vinsæl og opinber persóna. Slíkt myndi einungis koma niður á plötusölu og stofna henni í lífshættu.  Hinsvegar er hún óhrædd við að nota frægð sína til að koma vafasömum þjóð&shy;ernis&shy;boð&shy;skap á framfæri án þess að segja það berum orðum.  Ceca notaði oft á tíðum tígrisdýr sem leikmuni þegar hún kom fram, sem var augljós skírskotun til skæru&shy;liða&shy;hreyfingar Arkans. Á tónleikum í Belgrad á tíunda áratugnum má sjá Cecu, íklædda þröngum leðurbúningi sveifla sér í kringum búr sem inniheldur tvo síberíu&shy;tígris&shy;dýr á meðan hún syngur lagið Belgrad, Belgrad. Í bakgrunni tón&shy;leika&shy;upp&shy;tökunnar má heyra áheyrendur tryllast af fögnuði við uppátækið. Þegar Ceca er spurð um þá þjóð&shy;rembings&shy;legu slagsíðu sem vissulega má finna í lögum hennar hefur hún sneytt fram hjá spurningunni og sagst elska alla aðdáendur sína jafnt. Hún segist þó jafnframt aldrei ætla að koma fram í Zagreb né Sarajevó.

Hollywood samband Cecu og Arkans fékk þó skjótan endi í janúar árið 2000 þegar Arkan var skotinn til bara í hótelandyri í Belgrad. Þrátt fyrir að hafa verið skotinn í höfuðið tórði hann nógu lengi til að geta dáið í örmum Cecu sinnar, eða svo segir sagan. Ceca tók hlutverk sitt sem syrgjandi ekkju mjög alvarlega, hvarf úr sviðsljósinu í 18 mánuði og fullyrti í blaðaviðtölum að hún myndi aldrei elska annan mann. Slúðurvefir hafa verið duglegir að halda öðru fram, en Ceca situr við sinn keip og segist helga sig minningu Arkans. Árið 2003 var hún handtekin og ákærð fyrir ólöglega vopnasölu, eftir að umtalsvert magn skotvopna fannst á heimili hennar. Einnig var hún ákærð fyrir að hafa ásamt nánustu fylgismönnum Arkans lagt á ráðin um að myrða Zoran ?in?i?, þáverandi forsætis&shy;ráð&shy;herra Serbíu. Ceca var þó sýknuð af öllum ákærum.

Hér hefur áður verið fullyrt að þjóð&shy;laga&shy;teknóið hafi sprottið uppúr jarðvegi sem skapaðist þegar gamla Júgóslavía stóð á tímamótum. Rokkið, sem hafði á einhvern hátt þjónað kommún&shy;ismanum, leystist upp og þjóð&shy;laga&shy;teknóið tók við sem birtinga&shy;mynd herskárrar þjóð&shy;ernis&shy;stefnu. Slík einföldun er þó varasöm og hér skal tekið fram að þó svo að þjóðernisátök hafi vissulega endurspeglast í tónlist einstakra listamanna sem bæði voru á jaðri tón&shy;listar&shy;senunnar, sem og súperstjörnur eins og Ceca, er vafasamt að fullyrða slíkt um tónlistina í heild sinni. Ef slíkar fullyrðingar væru algildar ætti þjóð&shy;laga&shy;teknóið að hafa dáið drottni sínum þegar stríðunum í fyrrverandi Júgóslavíu lauk og Milosevic hrökklaðist frá völdum og í fangelsi. Svo er þó ekki og í dag er Ceca ennþá ein skærasta stjarnan á Balkansskaga. Vinsældir hennar hafa líka alltaf náð út fyrir Serbíu og á netinu eru til bæði króatískar og bosnískar aðdáendasíður tileinkaðar henni.

Hin síðari ár hefur hún þó haldið sig frá því að skírskota til ágæti serbnesks þjóðernis og syngur mestmegnis um ástir, sorg og afbrýði um þessar mundir.  Von er á safnplötu frá henni á næsta ári.
 
----

#### Heimildir

* „Beauty and the Beast“ Viðtal við Cecu í Guardian 4.janúar 2004.
* Buric, Ahmed: „Marriage made in Hell“. Index on Censorship. 6.tbl, 1998.
* Eddy, Melissa: „Rock in a hard place“ Rolling Stone. Maí 1997.
* Gordy, Eric D: „Why Milosevic Still?“. Current History. Mars 2000. 
* Gordy, Eric D: _The Culture of Power in Serbia. Nationalism and the Destruction of Alternatives._ 1999. Útgáfustaðar ekki getið.
* Monroe, Alexei:„Balkan Hardcore. Pop Culture and Paramilitarism“. Central European Review. 2.tbl. 24 árg. 2000.

